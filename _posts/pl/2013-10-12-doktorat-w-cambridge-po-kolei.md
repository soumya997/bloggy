---
layout: post
title: Doktorat w Cambridge - po kolei
comments: true
name: doktorat-po-kolei
---

Skoro już tu jestem, grzechem byłoby nie podzielić się z innymi doświadczeniem, które zdobywa się w ciągu siedmiomiesięcznego (sic!) procesu aplikacji. Zacznijmy od chronologii:

* 1 XI 2012 -- Wysyłam maila do profesora Ritchiego, w którego grupie robiłem staż, pytając czy myśli że mógłbym robić u niego doktorat.

* 7 XI -- profesor odpowiada pozytywnie, ale to dopiero początek zmagań. Listopad to miesiąc intensywnych przygotowań: szukania odpowiedniego college’u, zdobywania referencji, pisania listów motywacyjnych itd. 

* 3 XII -- nazajutrz mija termin aplikowania o pierwsze stypendium (Gates), więc wysyłam elektronicznie całą swoją aplikację. Automatycznie jest ona przekazana do dwóch innych funduszy stypendialnych. Teraz pozostaje czekać na decyzje. 

* 24 I 2013 -- w skrzynce na listy znajduję niespodziankę - wydział fizyki w Cambridge informuje mnie, że mają dla mnie miejsce na doktorat, pod warunkiem, że zdobędę nań pieniądze. 

* 5 II - college który wybrałem, Trinity Hall, zaakceptował mnie! To oznacza kolejną szansę na stypendium. 

* 14 II -- aplikuję o kolejne stypendium (Winton) 

* 10 III --odmowa z Gates (stypendium) 

* 20 III --aplikuję o następne stypendium - tym razem z mojego przyszłego college’u 

* 26 III -- odmowa z Winton. Aplikuję o kolejne stypendium (Schiff) 

* 5 IV -- moja pierwsza rozmowa kwalifikacyjna - o stypendium EPSRC 

* 11 IV -- rozmawiam z szefem grupy. Mówi że jeśli nawet wszystkie stypendia nie wypalą, to znajdą się dla mnie pieniądze. Jestem w lekkim szoku, ale nie wychylam się i pokornie czekam na pozostałe decyzje.

* 14 V -- dostaję list z Schiff Foundation, a w nim ofertę pełnego stypendium na trzy lata. Nie posiadam się z radości!

* 9 VII -- spełniam ostatnie formalne wymagania: bronię pracę magisterską i kończę studia ze średnią powyżej 4.5

Ciąg wyjaśnień nastąpi w kolejnych wpisach. Jak widać, aplikować trzeba prawie na rok przed rozpoczęciem doktoratu, do tego zmolestować co najmniej trzy osoby o napisanie referencji i z dwie inne o sprawdzenie naszych aplikacyjnych wypocin. Pocieszeniem niech będzie to, że na wszystkie moje pytania mailowe odpowiadano tu błyskawicznie i szczegółowo. No i to, że się udało. Jestem znikąd, nie mam naukowych osiągnięć, a jednak się udało. Warto próbować!
