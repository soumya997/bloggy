---
layout: post
name: cam-1-beginnings
title: Początek
comments: true
---

Nie byłoby to możliwe, gdybym nie studiował na tak dobrej uczelni. Nie byłoby to możliwe, gdyby nie pomogli mi moi profesorowie. Nie byłoby też możliwe bez odrobiny szczęścia i iskierki odwagi.

Wszystko zaczęło się zeszłej zimy, pół roku temu. Profesor Peter Littlewood przyjechał na Politechnikę, by podpisać umowę o współpracy pomiędzy Laboratorium Cavendisha na Cambridge, którego jest szefem, a moim wydziałem. Poza tym miał wygłosić wykład o polarytonach. Dowiedziałem się o tym kilka dni wcześniej - nie miałem jeszcze planów na letnią praktykę, profesor wyglądał na odpowiednią osobę do zagadnięcia w tej sprawie, więc pomyślałem że spróbuję. Wieczorem tego samego dnia wiedziałem coś o każdej z grup w Cavendish Lab, ale wybór wydawał się oczywisty: grupa fizyki półprzewodników.

Miałem plan. Najpierw poszedłem do pokoju obok gabinetu rektora, gdzie podpisywano umowę. Wyglądać to musiało zabawnie, bo byłem tam jedynym studentem - poza mną sami profesorowie i media. W dodatku sala była bardzo elegancka, z portretami poprzednich rektorów na ścianach. Potem poszedłem na wykład - próbowałem wcześniej przeczytać artykuł profesora Littlewooda na ten temat, ale połączenie polarytonów i kondensatu Bosego-Einsteina było ponad moje możliwości poznania. Okazało się jednak, że profesor wyłożył to przystępnie, a nawet zrobił proste doświadczenie obrazujące podstawy ich teorii. Na koniec nawet zadałem jakieś ogólne pytanie.

Zaraz po wykładzie podszedłem do profesora, powiedziałem że widziałem jak podpisywał umowę o współpracy i zagadnąłem, czy myśli że wysłanie studenta Politechniki (mnie) na letni staż do Cambridge byłoby w ramach tej umowy możliwe. Był bardzo uprzejmy, odpowiedział że ta umowa to tylko formalność i że zobaczy co da się zrobić, a ja miałem napisać do niego maila z CV. Na to właśnie miałem nadzieję, więc wróciłem szczęśliwy do domu i od razu zacząłem pisać list...