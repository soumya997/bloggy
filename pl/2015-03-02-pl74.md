---
layout: post
comments: true
name: 74
title: Tydzień 74/156
---

Cały tydzień mierzyłem nadprzewodnictwo.

Mam jeden taki projekt, o którym jeszcze przez jakiś czas pisał wprost zbyt wiele nie będę, bo jest w bardzo wczesnej fazie produkcji. Potrzebuję do niego kawałka nadprzewodnika. W temperaturze ciekłego helu (4K) jest kilka tanich kandydatów, zabrałem się więc za dość oczywisty: ołów (Pb). Nie interesuje mnie natura przejścia fazowego ani inne parametry, po prostu chcę wiedzieć czy jeśli wsadzę ołów do kriostatu i go schłodzę helem, to będzie nadprzewodził. Wydaje się oczywiste, że powinien, skoro jest nadprzewodzący poniżej 7.2K, ale kto wie, może trudno zamontować kawałek metalu w kriostacie tak żeby był dobrze schłodzony, może będzie przeszkadzać promieniowanie z zewnątrz, może jeszcze coś innego.

Jak określić, czy mój ołów nadprzewodzi? Jest taka prosta metoda, pomiar czteropunktowy (_four-terminal sensing_), która pozwala na precyzyjny pomiar spadku napięcia w elemencie obwodu. Jeśli więc podamy na ten obwód prąd o stałej wartości, używając źródła prądowego, i zmierzymy napięcie, to z [prawa Ohma](https://pl.wikipedia.org/wiki/Prawo_Ohma) otrzymamy opór naszego elementu.

{% include _figure.html src="Four-point.png" caption="Pomiar czteropunktowy." %}

Z elektroniki jestem noga, ale mam przy sąsiednim biurku niezastąpionego Dave'a, który urodził się z woltomierzem w ręku. Opowiedział, a ja załapałem mniej więcej co jak podłączyć i zabrałem się do roboty. To był pierwszy błąd. Trzeba było najpierw chociaż oszacować wynik, żeby było wiadomo czego się spodziewać. Ja wyciąłem taki kawał:

{% include _figure.html src="lead-piece.jpg" caption="Wykrawanie ołowiu." %}

Opór jest proporcjonalny do długości i odwrotnie proporcjonalny do przekroju. Dla powyższego kawałka w temperaturze pokojowej opór wyniósłby okolo 0.5mΩ, co jeszcze da się zmierzyć, ale przecież oporność metali spada z temperaturą o kilka rzędów wielkości. W uproszczeniu, dzieje się tak dlatego że elektrony mniej się o siebie obijają, mogą więc łatwiej przewodzić elektryczność.

Pierwszy eksperyment nie wyszedł więc, bo mój ołów był za duży. Zamiast kombinować jak go zrobić mniejszym, wziąłem się za bardziej skomplikowane pomiary. W pomiarach optycznych prawie zawsze używamy homodynowania (_lock-in_) — modulujemy sygnał (np. lasera) z określoną częstotliwością, a urządzenia pomiarowe ustawiamy na tę samą częstotliwość, żeby ograniczyć szum. Szumem jest wszystko: promieniowanie wokół, włączone światło, ludzie przechodzący obok. Wstawiłem więc w układ [homodynę](https://en.wikipedia.org/wiki/Lock-in_amplifier), szum był znacznie mniejszy, ale nic ciekawego nie mogłem się dopatrzyć. Ot, opór spada, ale nie do zera. Im bardziej wytężałem wzrok i odpowiednio przybliżałem wykres, tym bardziej wydawało się, że może jednak jest tam jakiś lekki spadek, ale było to na granicy szumu, więc nie było mowy o żadnym dowodzie.


W piątek przyszedł Hideaki, mój mentor w tym projekcie. Hideaki tryska entuzjazmem i znajduje wyjście z [każdej sytuacji](https://www.youtube.com/watch?v=IgzFPOMjiC8). Sprasował ołów tak, że zmniejszył jego przekrój ze sto razy, metodycznie sprawdził ze mną ten bardziej skomplikowany układ pomiarowy i wyszło, że coś z nim jest nie tak, i że wierzyć temu układowi nie należy. W końcu, gdy H. już musiał iść, wróciliśmy do podstawowego układu, zmierzyliśmy opór przy spadającej temperaturze i... zobaczcie sami:

<iframe width="640" height="480" frameborder="0" seamless="seamless" scrolling="no" src="https://plot.ly/~alkamid/88.embed?width=640&height=480" ></iframe>

Czy tak wygląda przejście do nadprzewodnictwa? Nie wiem, jak dla mnie powinno być bardziej gwałtownie, ale kto wie, może przy moim chałupniczym układzie nic więcej nie zobaczę. Jakby nie było, _einmal ist keinmal_, i w przyszłym tygodniu czeka mnie powtarzanie tego pomiaru w różnych konfiguracjach.