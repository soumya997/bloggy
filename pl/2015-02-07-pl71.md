---
title: Tydzień 71/156
layout: post
name: 71
lang: pl
comments: true
---

Wymyśliłem, że będę teraz pisał co tydzień. Żeby sprawdzić czy mi się podoba, czy ktoś czyta, ale też żeby dodać doktoratowi jakiejś struktury. Często projekty i wydarzenia mieszają się tak, że trudno śledzić postęp (lub zobaczyć zastój). Poza tym systematyczność jest zdrowa, więc sobie jej trochę zaaplikuję.

### Lab

Laboratorium jest ostatnio oblegane, przez co mogę zaledwie wyrwać jeden dzień pomiarów na tydzień, a potrzebuję jeszcze z trzech. Dlatego projekt *Defekt* (tak go nazwijmy, szczegóły nieważne) trochę się rozwleka. Szkoda, bo jemu jako jedynemu brakuje bardzo niewiele do publikacji lub konferencji. W międzyczasie nadrabiam teorię z książki Johna D. Joannopoulosa *Photonic Crystals: Molding the Flow of Light*. Jest to dość lekko i zwięźle napisane kompendium wiedzy o kryształach fotonicznych. Miesiąc temu postanowiłem czytać 10 stron na dzień, ale wciąż jestem na 70 stronie. Nie możemy się pomieścić w labie, bo wszyscy akurat potrzebują *XY stage*, czyli stelaża który ma dwa silniczki i porusza się w płaszczyźnie. Korzystamy z niego zawsze, gdy mierzy się profil emisji naszych laserów.

### Sheffield

Sheffield się za mną snuje od grudnia. Muszę coś wytrawić (*dry etching*) za pomocą [RIE](https://en.wikipedia.org/wiki/Reactive-ion_etching). Nasze RIE działało kiedyś dobrze, ale potem się popsuło i od roku słyszę, że ma działać ponownie na dniach - a to brakuje pompy, a to czekają na jakąś część z warsztatu... A ja bez maszyny nie ruszę do przodu. W Sheffield jest Centrum Półprzewodników III-V, do którego mają dostęp chyba wszystkie brytyjskie uniwersytety, jeśli wcześniej się umówią i zapłacą. Jak pojadę i metoda zadziała, to wszystkie techniczne trudności będę miał rozpracowane, czyli może za jakieś trzy miesiące zobaczę wyniki. Czas najwyższy, bo ciągnę ten projekt już od roku.

### i-teams

Co poniedziałek chodzę na spotkania [i-teams](http://iteamsonline.org/). W skrócie: ktoś z naszego uniwersytetu ma ciekawy wynalazek i zastanawia się, czy ma on potencjał komercyjny. Projekt i-teams polega na zebraniu siódemki doktorantów, którzy przez dwa miesiące mają wymyślić możliwe zastosowania wynalazku i skontaktować się z firmami z różnych sektorów, żeby wybadać ich przydatność.

Nasi wynalazcy mają uniwersalny i miniaturowy detektor gazu. Jesteśmy na półmetku: do tej pory zawęziliśmy poszukiwania do kilku rynków, spisaliśmy trochę kontaktów, zrobiliśmy burzę mózgów, mieliśmy warsztat o kontaktach z przemysłem. W przyszłym tygodniu powinienem jakiś dzień poświęcić na dzwonienie, ale nie wiem jak znajdę na to czas.